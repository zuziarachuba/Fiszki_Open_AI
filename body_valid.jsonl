[{"body": "Wreszcie pęka ściana pęcherzyka jajnikowego (następuje jajeczkowanie) i komórka jajowa uwalniana jest do jamy otrzewnej, skąd wychwytywana jest przez lejek jajowodu. Do jamy otrzewnej nie tylko uwalnia się komórka jajowa, lecz także część wzgórka jajonośnego i płyn jamy pęcherzyka. Komórka jajowa w tym momencie znajduje się w stadium metafazy oocytu II rzędu. Następnie pęcherzyk jajnikowy przekształca się w ciałko żółte będące źródłem progesteronu, dzięki pojawieniu się w nim dużych komórek zwanych luteinowymi. Drugi podział mejotyczny oocytu zostanie ukończony po ewentualnym zaplemnieniu i wówczas zostaje uwolnione drugie ciałko kierunkowe. Rdzeń jajnika zaś zawiera liczne naczynia krwionośne otoczone luźną tkanką łączą."}]
[{"body": "Linie poprzeczne to: •  wymiar międzygrzebieniowy ( distantia cristarum ;   intercristal distance) - to odległość między punktami najbardziej oddalonymi od płaszczyzny pośrodkowej, położonymi na grzebieniu biodrowym prawym i lewym - zwykle wynosi od 28 do 29 cm; •  wymiar międzykolcowy ( distantia interspinosa ; interspinous distance) - to odległość pomiędzy kolcem biodrowym przednim górnym prawym a kolcem biodrowym przednim górnym lewym - prawidłowo wynosi od 27 do 29 cm; •  wymiar międzykrętarzowy ( distantia intertrochanterica ; intertrochanteric distance) - to odległość między krętarzem większym (kości udowej) prawym a lewym - prawidłowo wynosi od 30 do 32 cm. Pośród sprzężnych należy wymienić: •  sprzężną prawdziwą ( conjugata vera ; true conjugate) - przebiega od najbardziej wysuniętej ku tyłowi powierzchni spojenia łonowego do wzgórka. Mówi o najmniejszej rzeczywistej odległości w kostnym kanale rodnym, mierzonej w płaszczyźnie strzałkowej, pomiędzy przednią a tylną ścianą kanału, która to odległość nie powinna być mniejsza niż 10 cm; •  sprzężną zewnętrzną ( conjugata externa ; external conjugate) - przebiega od przedniego brzegu spojenia łonowego do szczytu wyrostka kolczystego kręgu L V  (kąt górny, tzw. czworobok Michaelisa) - dłuższa od sprzężnej prawdziwej o około 10 cm. Można ją zmierzyć przy pomocy cyrkla położniczego, zwanego także miednicomierzem; •  sprzężną przekątną ( conjugata diagonalis ; diagonal conjugate) - przebiega od dolnego brzegu spojenia łonowego do wzgórka - dłuższa od sprzężnej prawdziwej o około 3 cm. Pomiaru można dokonać poprzez pochwę; •  sprzężną anatomiczną ( conjugata anatomica ; anatomic conjugate) - przebiega od górnego brzegu spojenia łonowego do wzgórka. Ta sprzężna nie ma znaczenia praktycznego, a jedynie topograficzne. Dno miednicy stanowi szereg mięśni płaszczyznowo rozpiętych między kośćmi miednicy. Na tych mięśniach, stanowiących istotny aparat podporowy narządów miednicy, spoczywają m.in. narządy płciowe, a także pęcherz moczowy i odbytnica. Najwyżej położoną warstwą mięśni dna miednicy jest przepona miednicy ( diaphragma pelvis ; pelvic diaphragm). Pośród mięśni, które tworzą przeponę, należy wymienić parzysty mięsień dźwigacz odbytu ( musculus levator ani ; levator ani), który wraz z mięśniem guzicznym tworzy lejkowato zwężającą się ku dołowi płaszczyznę, rozpoczynającą się na pierścieniu kostnym miednicy i podtrzymującą od dołu narządy. Do mięśni przepony zalicza się także mięsień zwieracz zewnętrzny odbytu. Przestrzeń w miednicy mniejszej, położoną poniżej przepony, określa się jako krocze ( perineum ; perineum). Drugą mięśniową warstwą podporową dla narządów miednicy mniejszej jest tzw. przepona moczowo-płciowa ( diaphragma urogenitale ; diaphragm urogenitale), którą tradycyjnie dzieli się na dwie przestrzenie krocza: 1) przestrzeń krocza głęboka ( spatium perinei profundum ; deep perineal pouch), do której zaliczamy m.in. mięsień poprzeczny krocza głęboki ( musculus transversus perinei profundus ;   transversus perinei profundus) i mięsień zwieracz cewki moczowej ( musculus sphincter urethrae ; sphincter urethrae); 2) przestrzeń krocza powierzchowna ( spatium perinei superficiale ; superficial perineal pouch), położona poniżej tej poprzedniej. Tę ostatnią tworzą m.in.: mięsień poprzeczny krocza powierzchowny ( musculus transversus perinei superficialis ; superficial transverse perineal muscle), mięsień kulszowo-jamisty ( musculus ischiocavernosus ; ischiocavernosus muscle) oraz mięsień opuszkowo-gąbczasty ( musculus bulbospongiosus ; bulbospongiosus muscle). Pierścieniowata przestrzeń między przeponą miednicy (położoną powyżej) a przeponą moczowo-płciową, która ogranicza ją od dołu, to dół kulszowo-odbytowy ( fossa ischianalis ; ischioanal fossa), inaczej dół kulszowo-odbytniczy ( fossa ischiorectalis ; ischiorectal fossa). Jest to przestrzeń wypełniona tkanką łączną, mająca na przekroju w płaszczyźnie czołowej kształt trójkąta. Dolną krawędź tego trójkąta wyznacza przepona moczowo-płciowa, górno-przyśrodkową przepona miednicy, a boczną - boczna ściana miednicy mniejszej wraz z mięśniem zasłaniaczem wewnętrznym. W dolnej części opisywanego dołu, w pobliżu ściany bocznej, przebiega kanał sromowy ( canalis pudendalis ; pudendal canal), zwany także kanałem Alcocka [1] , utworzony przez blaszki powięzi zasłonowej, zawierającym tętnicę sromową wewnętrzną (od t. biodrowej wewnętrznej), towarzyszące jednoimienne żyły oraz nerw sromowy (ze splotu krzyżowego). Ten nerw zaopatruje opisywane mięśnie dna miednicy."}]
[{"body": "Odpływ chłonki z narządów płciowych żeńskich Naczynia chłonne narządów płciowych u kobiety kierują odpływ chłonki ku różnym węzłom chłonnym. Naczynia chłonne jajnika zespalają się z naczyniami chłonnymi macicy w obrębie więzadła szerokiego macicy. Dalej chłonka kieruje się wzdłuż więzadła wieszadłowego jajnika do węzłów chłonnych lędźwiowych. Naczynia chłonne odprowadzające chłonkę z jajowodu także zespalają się z naczyniami chłonnymi macicy, tudzież jajnika, przy czym do regionalnych węzłów chłonnych tego narządu, oprócz węzłów chłonnych lędźwiowych, należy zaliczyć węzły chłonne biodrowe wewnętrzne i węzły chłonne biodrowe zewnętrzne. W obrębie macicy występuje bardzo dobrze rozwinięta sieć naczyń chłonnych. Z tego narządu chłonka odpływa w kilku kierunkach. Z dna macicy, poprzez naczynia więzadła szerokiego macicy i naczynia więzadła wieszadłowego jajnika, do węzłów chłonnych lędźwiowych. Z tej samej części macicy naczynia chłonne kierują się także wzdłuż więzadła obłego macicy do węzłów chłonnych pachwinowych głębokich. Naczynia chłonne zbierające chłonkę z trzonu macicy przebiegają wzdłuż tętnicy macicznej do węzłów chłonnych biodrowych wewnętrznych. Z szyjki macicy zaś nie tylko do węzłów chłonnych biodrowych zewnętrznych, tudzież węzłów chłonnych biodrowych wewnętrznych i węzłów chłonnych biodrowych wspólnych, lecz także do węzłów chłonnych krzyżowych i węzłów chłonnych pachwinowych powierzchownych. Z pochwy naczynia chłonne kierują się do węzłów chłonnych biodrowych wewnętrznych, do węzłów chłonnych krezkowych dolnych, węzłów chłonnych pachwinowych powierzchownych i węzłów chłonnych pachwinowych głębokich. Warto dodać, że naczynia chłonne pochwy zespalają się zwykle z naczyniami chłonnymi odbytnicy i z naczyniami chłonnymi sromu. Ze sromu chłonka odpływa do węzłów chłonnych pachwinowych powierzchownych i do węzłów chłonnych pachwinowych głębokich, a także do węzłów chłonnych biodrowych wewnętrznych. Opisane drogi odpływu chłonki stanowią u kobiety istotną drogę szerzenia się przerzutów nowotworów złośliwych narządów płciowych."}]
[{"body": "Skóra wargi sromowej większej, idąc w kierunku przyśrodkowym, staje się znacznie cieńsza i przechodzi w skórę wargi sromowej mniejszej. Wargi sromowe mniejsze ( labia pudendi minora ; small pudendal lips) obustronnie ograniczają przedsionek pochwy ( vestibulum vaginae ;   vestibule of vagina). Na przyśrodkowej powierzchni wargi sromowej mniejszej skóra przechodzi bez wyraźnej granicy w błonę śluzową. Łechtaczka ( clitoris ; clitoris), która rozwojowo odpowiada prąciu u mężczyzny, zbudowana jest z dwóch ciał jamistych i mierzy około 2 cm długości. Ciała jamiste rozpoczynają się na dolnej powierzchni gałęzi dolnej kości łonowej i gałęzi kości kulszowej, tworząc w tych miejscach odnogi łechtaczki. Obwodowy koniec łechtaczki, zwany żołędzią łechtaczki ( glans clitoridis ;   glans of clitoris), dochodzi w pobliże przedniej części warg sromowych mniejszych. Przednie końce tych warg dzielą się na dwa ramiona: przyśrodkowe, które zrastają się z łechtaczką, tworząc jej wędzidełko, oraz boczne, które obejmują żołądź i tworzą delikatny napletek łechtaczki ( preputium clitoridis ;   prepuce of clitoris). Ku tyłowi od łechtaczki, na tzw. brodawce cewkowej, do przedsionka pochwy uchodzi cewka moczowa. Mechanizm wzwodu łechtaczki, podobnie jak wzwodu prącia u mężczyzny, polega na wypełnieniu się krwią jamek ciał jamistych na skutek impulsacji autonomicznej przywspółczulnej z ośrodka erekcji krzyżowej części rdzenia kręgowego, poprzez nerwy trzewne miedniczne. Unaczynienie sromu niewieściego pochodzi z dwóch zasadniczych źródeł: 1) od tętnicy sromowej wewnętrznej - gałęzi tętnicy biodrowej wewnętrznej (tylne części warg sromowych, łechtaczka, opuszki przedsionka), oraz 2) od tętnicy sromowej zewnętrznej - gałęzi tętnicy udowej (przednie części sromu). Unerwienie czuciowe częściowo zapewnia nerw biodrowo-pachwinowy (nerwy wargowe przednie) oraz gałąź płciowa nerwu płciowo-udowego ze splotu lędźwiowego, a także nerw sromowy ze splotu krzyżowego, oddając nerw grzbietowy łechtaczki. Do warg sromowych docierają także nerwy wargowe tylne z tego samego splotu. Topografia moczowodu W warunkach prawidłowych moczowód krzyżuje od góry ku dołowi wyrostki żebrowe 3., 4. i 5. kręgu lędźwiowego, w odległości około 1,5 cm od ich wierzchołków. Idąc ku dołowi, zazwyczaj zbliża się nieco do płaszczyzny pośrodkowej. Moczowód nie leży bezpośrednio na tych wyrostkach, ale oddzielony jest od nich mięśniem lędźwiowym większym i jego powięzią. Niżej moczowód przylega do części bocznej kości krzyżowej, następnie krzyżuje linię stawu krzyżowo-biodrowego na poziomie kresy granicznej i wstępuje do miednicy mniejszej, zataczając słaby łuk ku tyłowi i bocznie wzdłuż jej ściany bocznej do poziomu kolca kulszowego. Od tego miejsca opuszcza on ścianę miednicy, kierując się przyśrodkowo i ku przodowi, do dna pęcherza moczowego."}]
